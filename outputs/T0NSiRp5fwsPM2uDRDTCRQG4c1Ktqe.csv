Content,"۱۴۰۱/۱۲/۱۵
بیانات پس از کاشت نهال در روز درختکاری
 [دریافت PDF]
به مناسبت روز درختکاری و هفته‌ی منابع طبیعی

بسم الله الرّحمن الرّحیم

بحمدالله خدای متعال توفیق داد امسال هم مثل سالهای گذشته در فصل نهال‌کاری وظیفه‌ی خودمان را در این زمینه، در حدّاقلّی که برای من ممکن بود، انجام بدهم. امسال مسئولین این شعار را مطرح کردند که هر ایرانی سه نهال بکارد؛ ما هم امروز سه نهال کاشتیم، مثل بقیّه‌ی ایرانی‌ها. اگر چنانچه ان‌شاءالله به عدد ملّت ایران برای هر نفر سه نهال کاشته بشود، معنایش این است که در طول چهار سال، برنامه‌ی دولت در مورد ایجاد یک میلیارد نهال تحقّق پیدا خواهد کرد؛ یعنی سالی ۲۵۰ میلیون در طول چهار سال، که ان‌شاءالله از سال ۱۴۰۲ آغاز خواهد شد. این برنامه، برنامه‌ی مهمّی است. مسئله‌ی نهال‌کاری، مسئله‌ی حفظ محیط زیست و فواید فراوانی که بر تکثیر نهال‌کاری و تکثیر درخت در جامعه و در کشور به وجود می‌آید، از مهم‌ترین مسائل کشور است. مخصوص ما هم نیست؛ کشورهای همسایه‌ی ما بعضی تا یک مقطع معیّنی چهار میلیارد و بعضی ده میلیارد برنامه‌ریزی کرده‌اند؛ حالا چقدر بتوانند یا نتوانند بحث دیگری است، لکن ما میتوانیم. ما به کمک مردم، در طول چهار سال، از ۱۴۰۲ تا چهار سال، ان‌شاءالله میتوانیم یک میلیارد نهال را ایجاد کنیم؛ به توفیق الهی، ان‌شاءالله مردم در این زمینه همّت به خرج خواهند داد، دستگاه‌ها هم کمک کنند، و هر دستگاهی وظیفه‌ای دارد انجام بدهد.

یک نکته این است که کاشتن نهال امر مهمّی است؛ هم برای محیط زیست مهم است، هم برای اقتصاد کشور مهم است. چند سال قبل از این، بعضی نامه نوشتند و توصیه کردند که نهالهای درختهای میوه‌دار غرس بشود، ما هم درختهای میوه‌دار غرس کردیم. امسال بعضی از افراد متخصّص و وارد به من تذکّر دادند که درختهای غیر میوه، درختهای جنگلی، درختهای گوناگون دیگری هم که چوب آنها میوه‌ی آنها محسوب میشود، برای کشور مهم است؛ کاملاً حرف درستی است و به مردم توصیه میکنم که در کنار درخت میوه‌دار، درختهای جنگلی [هم غرس کنند]؛ درختهایی که چوب اینها مهم است، هم برای مصرف داخلی چوب در کشور و هم برای تجارت چوب که یکی از مسائل مهم است.

خب ما در کشورمان نیاز به این داریم که از همه‌ی امکانات ممکنِ اقتصادی استفاده کنیم. وضع [آن] اقتصادی که وابسته‌ی به یک محصول باشد، به همین جایی میرسد که امروز شما ملاحظه میکنید. ما امروز مشکل داریم؛ هم در زمینه‌ی ارزشِ پولِ ملّی‌مان مشکل داریم، هم در زمینه‌ی تورّم و گرانی مشکل داریم. از همه‌ی راه‌های ممکن اقتصادی بایستی مسئولین استفاده کنند. البتّه مشغول کارند ــ من میبینم ــ و تلاش میکنند؛ ان‌شاءالله که این تلاشها را با قوّت ادامه بدهند و برای این مشکلات اقتصادیِ مردم راه‌حلّ درستی را ان‌شاءالله پیدا کنند و اجرا کنند. یکی از کارهای مهم همین مسئله‌ی درخت‌کاری است که میتواند برای اقتصاد کشور به معنای واقعی کلمه دارای اهمّیّت باشد. ما جزو کشورهای معدودی هستیم که حفظ محیط زیست را در قانون اساسی‌مان داریم. در قانون اساسی ما، حفظ محیط زیست تصریح شده و این چیز مهمّی است؛ هیچ کس نبایستی این قانون را نقض کند، و این جزو امتیازات برجسته‌ی قانون اساسی ما است. امیدواریم ان‌شاءالله در این قضیّه مردم توفیق پیدا کنند، مسئولین توفیق پیدا کنند و کارهای لازمی را که بر عهده‌ی همه است، ان‌شاءالله به توفیق الهی انجام بدهند.

من میخواهم یک اشاره‌ای هم بکنم به مسئله‌ی رایجِ این روزها که گفته میشود مسئله‌ی مسمومیّت دانش‌آموزان.(۱) در این زمینه، اطّلاع دارم که مسئولین نشسته‌اند بحث کرد‌ه‌اند و تلاش میکنند، وظایف را مشخّص کرده‌اند. من میخواهم تأکید کنم که این مسئله را بِجِد باید تعقیب کنند. مسئله، مسئله‌ی مهمّی است. اگر واقعاً دستهایی در کار باشد و افرادی، گروه‌هایی، در این زمینه دخالت داشته باشند، این جنایتِ بزرگ و غیر قابل اغماضی است. اگر کسانی در این کار دست دارند ــ که بلاشک لابد کسانی دست دارند؛ به یک نحوی حتماً کسانی دست دارند ــ بایستی دستگاه‌های مسئول، دستگاه‌های اطّلاعاتی، دستگاه‌های انتظامی دنبال کنند و سررشته‌ی این جنایت را پیدا کنند ــ هم عاملین را، هم مسبّبین را ــ و اینها بایستی به اشدّ مجازات محکوم بشوند و درباره‌ی اینها اشدّ مجازات بایستی اجرا بشود. چون این یک جنایت کوچکی نیست؛ این جنایتی است هم در حقّ معصوم‌ترین عناصر یک جامعه ــ یعنی کودکان ــ و هم موجب رعب و موجب ناامنی روانیِ جامعه و نگرانی خانواده‌ها است؛ اینها چیزهای کوچکی نیست. اینها را بایستی با جدّیّت دنبال بکنند و این را همه بدانند که اگر چنانچه کسانی محکوم شدند، عفوی هم در مورد اینها وجود نخواهد داشت و حتماً بایستی مجازات بشوند و مجازات اینها موجب عبرت بشود.

امیدواریم خداوند متعال برای ملّت ما، کشور ما، مردم ما، آحاد جامعه‌ی ما ان‌شاءالله خیر مقدّر بفرماید و الطاف الهی شامل حال ما باشد ــ همچنان که بحمدالله تا امروز هم چنین بوده ــ و مسئولین هم بتوانند کارهایی را که در نظر دارند انجام بدهند، با جدّیّت ان‌شاءالله دنبال کنند و پیش بروند.

والسّلام علیکم و رحمةالله و‌ برکاته
    (۱ طیّ هفته‌های اخیر، تعدادی از دانش‌آموزان ــ غالبا دختر ــ در مدارس برخی از نقاط کشور دچار مسمومیّت شده‌اند که هنوز علّت و عوامل آن به طور دقیق شناسایی نشده است.
 ",https://farsi.khamenei.ir/speech-content?id=52165
